हिमाचली - म्हाचली पहाड़ी भासा दा ना सुणी के ई किछ ( किच्छ) लोक बिदकी जांदे ।
जे इस मुद्दे पर दूए परदेसां दे बसिंदेयां जो कोई तकलीफ होए तां मि समझ औंदी ।
अपर अपणे ई परदेसे दी भासा ताईं लोकां दे दी  घंड्डी समझ नी औंदी ।
पता नी देह्या करी के क्या हासल होणा ।
जे अहां अपणियां माऊ दे नी होई सकदे तां मतेइया दे कुत्तु होणा ।
देह्या तां है नी भई म्हाचली पहाड़ी भासा दा पराणा बजूद जां त्याहस है ई नी , कनै एह नौंई- नौंई घड़ियो ।
म्हाचली पहाड़ी भासा सौग्गी इत्थु दे थान्नी ( स्थानीय ) लोकां दा प्यार सदियां पराणा ऐ ।
ल्हांकि सन 920 ई ते पैहल्का (साहित )साहित्य लिखत नी मिलदा ।
जे किच्छ मिलदा बि ऐ सैह लोकगीतां कनै भजना दे रूप्पे च पिता पुरखी ( पीढ़ी दर पीढ़ी ) चलदा औआ करदा । 
शिलालेख/ राजेयां दियां लिखियां चिट्ठियां / समझौता पत्तर, चर्पटनाथ दी लिखियो चरपटमंजरी इसते बादे दे सुरुआती लिखयो सबूत हन्न ।
बोलणे दा भा एह ऐ भई म्हाचल परदेस हुण/ हण जाई के बणेया
अपर म्हाचली भासा तां पैहले ते बलोंदी औआ करदी ।
लोक सदियां ते ई इसा सौगी जिया करदे ।
पहाड़ी भासा दा त्याहस हिन्दी साहित्य ( साहित) दे आदिकाल, जिस जो ( जिह्यो ) सिद्ध चारण काल दे नाएं ते बि जाणदे , कन्नै जुड़ेया ।
तिन्हां जमान्नेयां च सिर्फ सिद्ध कनै  संत महात्मा ई लिखदे हे , सैह बि लोक भासा च ।
जिद्हे च जां ता राजे रजुआड़ेयां दी शान बघारदा त्याहस हुंदा जां फिरी साबर मंत्रां दा लखोणा
बोलदे भई जाहलु गुरू गोरखनाथ अपणे साथियां सौग्गी चम्बैं आए हे । 
तां चम्बे दे गद्दी परुआरे च जम्मे- पळे कनै साधना च लीन चरपट नाथे जो अपणा चेल्ला मुंड्डी ( बणाई) लेया !
एह गल्ल दसमीं शताब्दी दे सुरुआती दौरे ( समें ) दी ऐ ।
गांह चल्ली के एही चर्पट नाथ ,  चम्बे दे राजे दा गुरू बि बणेया, कनै नौ मुख नाथां दे तौर पर मसूह्र ( मसहूर ) होया ।
शक्तिपीठ श्री ज्वालादेवी जी दा मंदर
माता ज्वालादेवी दा मंदर बि देसे दियां कूंह्जां शक्तिपीठां चा इक्क ऐ ।
जेहड़ा कि म्हाचल परदेसे दे कांगड़ा जिले च शिवालिक पहाड़ियां दैं गब्भैं ( गब्बैं)  काळीधारा दे बिच्चो- बिच्च बसेया ।
मेंह्गाईय्या दी मार 
ओ बोब्बो गीता! कुथु ते ओआदी ?
मैं बजारा ते ओआदी शान्ति बोब्बो। 
अच्छा। के प्हा चलेया अज्ज सब्जिए दा ?
पुच्छा ही मत बोब्बो। इयां लग्गा दा सुन्ना खरीदी करी ला दी।
अच्छा। प्हा बड़ा बधी गेया क्या ?
हाँ होर क्या, तू नी जाणदी ?
अड़िए बोबो असां पिछलेयां हब्ते ही सारियां सब्जियां किट्ठियां खरीदी लिय्यां थी।
सच्च गलाया। अज्ज ता जिञा सब्जियां दे प्हा अम्बरेयो छुआं दे हन।
हुण गण्डुए जो ही लेई लेया अस्सी रपैए किल्लो मिलादे हन
गण्डु ता भला सस्ता होआ दा ही नी।
सब्जियां दे बधदेया प्हा दे चलदेयां मैं ता कदी-कदी चटणी बणानी ए।
इत्तणिए मेंह्गाईय्या च पता नी किञा गुजारा हुंग्गा।
बोल्लादी ता तू खरा ही ए शान्ति बोब्बो। 
बड्डे ता समझदेयां हन पर न्याणेयां जो समझाणा ओक्खा ए। 
इसा मेंह्गाईया दे चलदेया हुण हर ध्याड़े नोईयां-नोईयां सब्जियां कुथु ते लोन।
गल ता इकदम खरी गलादी गीता बोब्बो, पर इस हाल्ले च  हुण हर ध्याड़े बी ता आलु नी खोंदे न। 
हाँ, मेरा ता आलुए दा ना सुणदे ही जी खराब होणे लगदा ए।
पता नी काह्लु ए हालात खरे होंग्गे। 
काह्लु इसा मेंह्गाईया दिया मारे ते पल्लु छुटगा। 
पर असां दोनां दे सोचणे ते कुथु हालात खरे होणे आळे हन।
परमातमा ही जाणे क्या होणे आळा ए।
खरी ता गीता बोब्बो। कल मिलगियां फिरी।
कल तू बी अपणिया गाई चराणा लोयां। 
ताह्लु सुख-दुख लांगियां।
हाँ जी, खरी ता।
कल मिलगियां।
दो मितरां दी गलबात
हाँ जी, तुसां कदे ए हन?
मैं खरा आं।
अजकल ता तुसां दुसदे ही नी।
अजकल मैं कम्मे च बड़ा  उलझेया आं।
इन्ने ध्याड़े  कुथु थे तुसां ?
कल ही तुहाड़ा  चेत्ता औआदा था।
मैं शिमलेयो गेया था।
असां सारे किट्ठे होई ने तित्थु जांह्गे।
परसों क्या है ? परसों जाई सकदे हन।
कुस बेल्ला ? 
दस बजे क्या ?       
दस बजे मिंजो होर कम्म है।
ता बारा बजे जांह्गे।
हला जी।
अज्ज बेल कजो होई ?
चलदिया बेल्ला मेरी गड्डी खराब होईयो थी।
मैं बड़िया देरा तक निहाळया ।
माफ करनयो मेरा कम्म ही मुकदा नी था।
त्याड़ी तुसां कैंह् नी आयो थे।
त्याड़ी ता मैं बिसरी,  ही गेया था।
होर सारे ही आयो थे क्या ? 
हञ्जी तुसांओ छड्डी के सारे आयो थे।
मेरा बी बड़ा जी था, पर नी आई सकेया।
कल तुहांजो मती बरि फोन कित्ता,
पर तुहां ने गल्ल ही नी होई सकी।
हञ्जी, कल साह्ड़े ग्रांए च बत्ती नी थी,
सारे दिने बत्ती नी आई।
तांई फोने दी बैटरी बी मुकी गेईयो थी।
अच्छा, मैं सोच्चेया पिछलिया गल्लांओ लेई ने नराज होई के गल नी करना चाहंदे होणे।
नी,नी। माड़िया-माड़िया गल्लांओ लेईकरी भाईचार नी छड्डया करदे।
अच्छा , बाकी ता खरा है, पर ए दस्सा साह्ड़े इम्तिहान काह्लु तक होई सकदे हन।
मास्टरें  गलाया था अगले म्हीने कुसी बी ध्याड़े होई सकदे हन।
मिंजो ता बड़ी फिकर होआ दी है।
मैं हल्ली तक पढ़ाई बी पूरी नी कीत्तीयो।
अड़ेया मितरा, अपणा बी सैई हाल है।
घरे अज्जकल धाह्न्ना दी बढाई चल्लियो।
बापु भ्यागा पंज बजे ही जगाई ने लाह्ड़ेयो लेई जान्दे हन।
सारा त्याह्ड़ा कम्म करदे हन कने संझा छे बजे हटीने ओन्दे हन।
खाणा खाणे दे परन्त दिने भरे दिया थमा दिया बज्हा ते निंद्र आई जान्दी है कने फिरी पढ़ने दा बगत ही नी मिलदा।
पढ़ाई नी करने पर स्कूल्ले मास्टर बी बड़ा कुट्टदे हन।
हञ्जी, अंग्रेजी आळा मास्टर ता हद ही करी दिन्दा है।
क्लासा च ओन्दा बाधे च है कने कुट्टणा पह्ले ही सुरु होई जान्दा है।
लगदा रोज भ्यागा घरे लाड़ीया कने लड़ी ने ओन्दा है।
लाड़िया दा गुस्सा बी साह्ड़े उप्पर, कडदा है।
मैं ता कई बरि सोच्चेया बी कि इसदी उजल करां पर
 गरीब कने खरे नियाणेयां दी मजत बी करदा है,
ए सोच्ची ने ही चुप बैट्ठया।
हञ्जी मितरा, गळती ता साह्ड़ी बी है।
असां न ता स्कूल्ले ध्यान्ने ने पढ़दे हन कने न ई ता घरे आई ने पोथिया दिक्खदेयां हन।
हुण तिस बेचारे अल ता कोई बूट्टी है नी कि तिसाओ खुआएं कने असांओ सारा कुछ चेत्ते रेई जाएं। 
असांओ घरे बी पढ़ने ताईं बगत कडणा होंग्गा। 
जाह्लु ताईं असां पढ़ेंगे नी ताह्लु ताईं इञा ही कम्म करने पोणे।
मेरा निक्का भाऊ पढ़ने च खच्चरा (तेज)  है।
उसीओ ता बापु बी कम्म करने ताईं नी गलान्दे।
हर बरि अपणिया जमात्ती च पह्ले स्थान्ने पर रेह्न्दा है।
बापुए जो तिस पर बड़ा मान है।
हञ्जी भाऊ, मेरी निक्की भैण बी हर बरि तिन्ना साल्लां ते अपणिया जमात्ती च पह्ले स्थान्ना पर ओन्दी है।
तिसा दिया इसा मेह्नता दिया बज्हा ते बापुए दी पूरे स्कूल्ले च खरी बाकमीत है।
हुण ता मैं भी मन बणाई लेया है कि इस बरि भतेरी मेह्नत करंगा कने छैळ नम्बर लेई ने पास होंग्गा।
कजो कि सारी उम्र घरे दा ए गिरका कम्म नी होन्दा।
जे पढ़ंगे ताईं अग्गे चलीने अपणा बी समाज्जे च खरा इज्जत,माण होंग्गा।
अनपढ़े कन्ने ता कोई अपणी कुड़िया दा ब्याह् बी नी करांदा है।
खरा है मितरा, अज्ज असां प्रण लैंदे हन कि असां मती पढ़ाई करंगे कने अपणे मास्टरा दिया हर गल्लाओ मनंगे।
कजो कि असां पढ़ेगे, ताईं ता देस अग्गे बधगा।
ता खरा है, फिरी मिलगे।
भाग्य बड़ा बलवान् है
एक सँपेरा था। 
वह सांपों को पकड़ कर जीवन चलाता था। 
एक बार वह एक सांप को लाता है। 
सांप को संदूक में रखता है। 
हर दिन सांप का प्रदर्शन करता है, और जीवन यापन करता है।
 कभी सँपेरा दूसरे गाँव गया।
 उसकी पत्नी और पुत्र भी साथ गये। साँप पेटिका में ही बन्द था।
 पाँच दिन हो गये। सँपेरा नहीं आया।
 साँप का भोजन भी नहीं था। 
वह पेटिका से बाहर जाने का प्रयत्न करने लगा।
वह भूखा था। अतः शक्ति भी नहीं थी।  चल भी नहीं सकता था।
तभी पेटिका के पास चूहा आया। उसने पेटिका को देखा। 
चूहे ने सोचा पेटिका में भोजन सामग्री है। 
पेटिका में छेद करने का उसने निश्चय किया। 
इसके बाद वह छेद करके अन्दर प्रवेश कर गया। 
चूहा साँप के मुँह में ही चला गया। 
साँप चूहे को खा गया उसी छेद से बाहर आ गया। 
अहो साँप का सौभाग्य! और चूहे का दर्भाग्य!
प्रेरक प्रसङ्ग - 
ट्रेन के इंतजार में एक बुजुर्ग रेलवे स्टेशन पर बैठकर रामायण की छोटी सी पुस्तक पढ़ रहे थे।
तभी वहां ट्रेन के इंतजार में बैठे एक नव दंपत्ति जोड़े में से उस नवयुवक ने कहा - 
बाबा आप इन सुनी सुनाई कहानी कथाओं को पढ़कर क्यों अपना समय बर्बाद कर रहे हैं। 
इनसे आपको क्या सीखने को मिलेगा ? 
अगर पढ़ना ही है 
तो इंडिया टुडे पढ़ो, अखबार पढ़ो 
और भी बहुत सारी चीजें हैं जो आपको दुनियादारी की बातें सिखाती है।
तभी अचानक ट्रेन आ गई 
युवक अगले गेट से 
और बाबा पिछले गेट से ट्रेन में चढ़ गए! 
ट्रेन के चलने के थोड़े देर बाद युवक की चीखने चिल्लाने की आवाज आई।
क्योंकि युवक खुद तो ट्रेन में चढ़ गया था पर उसकी पत्नी नीचे रह गई।
ट्रेन में नहीं चढ़ सकी।
तभी बाबा ने कहा - बेटा तुमने इंडिया टुडे अखबार व अन्य सैकड़ों पुस्तकें पढ़ने के बजाय अगर रामायण पढ़ी होती तो तुम्हें ज्ञात होता कि राम जी ने वनवास जाते समय पहले सीता जी को रथ पर चढ़ाया था उसके बाद खुद चढ़े थे।
अतः तुम भी पहले अपनी पत्नी को ट्रेन में चढ़ाते उसके बाद खुद चढ़ते तो आज तुम्हारे साथ यह वाकिया नहीं होता ।
हमारा सनातन धर्म और हमारे ग्रंथ हमें बहुत कुछ सिखाते हैं । 
जो बात हमें हमारे ग्रंथ व सनातन धर्म सिखाता है वह आज की पुस्तकों में  नहीं ।
काँगड़ी - 1
ग्राएं ते आइयो, दूरे दे रिश्ते च मेरी दराणी लगदी लज्या जो मिलणा,    
जालु मैं हसपताल़ पुज्जी, तां डागदर तिसा दी जांच करा दे थे।                                      
बाह्र खड़ोतियो तिसा दिया चचेरिया सस्सू मिंजो गलाया कि मैं भी अन्दर जां। 
सै चाह्न्दी थी कि लज्या दिया हालता बारे, पूरी-पूरी जानकारी मिलै। 
तिसा दा घरेवाला कन्नैं ही था पर तिसजो बड़ा आलतू-फालतू बोलने दी आदत है,
उपरे ते समझ भी उतड़ी कर ही है। 
पिछलिया राती एह्, इनांह् सौगी आई थी पर इतणे कर बगते च ही, 
जी भरी कैं उकताई गेई।
मैं तिसा दी गल्ल मन्नी कैं अन्दर गेई।
पिंडा दे मरीजां दे मुकाबले च मेरा जरा साफ-सुथरा पहनणा-ओढ़ना कनैं मुंह-मुहावरा दिखदेआं, सुणदेआं, लज्या दिया बमारिया दी दुखदायी सच्चाई, डागदरे जरा-जरा करी नैं मिंजो समझाई। 
तिसदे मुताबिक, सै बड़ी पह्ले ते ठीक नी रेहा दी होणी। 
हुणे दी हालत एह् है कि दोनों गुर्देयां च नुक्स पेई गेया।
मन पतियाणे जोगा सधारण जेहा उपचार घरे रहि कैं करदे रैह्ण, इनांह् तांई एही खरा रैह्णा। 
डागदरें एह् सुझाह्, लज्या दे घरेवाले दी माली हालता दा अन्दाजा लान्देआं ही दित्ता होणा। 
पर मैं जाणदी थी कि एह् आदमी अलाज कराई सकदा है। 
नैह्रा दे कम्मे पर पक्का बेलदार है। 
जगाह्-जमीन भी बधेरी है।
इस करी नैं मैं पुछेया कि हुण कोई गुंजैश है ही नहीं क्या ? 
काँगड़ी - 2
तां थोड़ा-हौसला बंधादेयां बोलेया कि खून साफ करवाणा पौणा हफ्ते च दो बारी।
फिर होई सकै ता गुर्दा बदलवाणे दी सलाह् कुसी बड्डे अस्पताले च लेई दिखनेओ।
अज्ज ही इथ्यू ते छुट्टी लेई कैं घर पुज्जी जा, कनैं कल भ्यागा चण्डीगढ़, पी.जी.आई. 
हसपताल़े च लेई जा इसा जो। 
मैं गलाया। दोनों जणेयां मेरी गल्ल मंजूर कित्ती। 
मैं अपने पति जो फोन कित्ता कि इनाह् दे जाणे तांई गड्डिया दा इन्तजाम करी देआ। 
लज्या जो सीटा पर बठा दे थे कि तिसा दा पुत्तर आई पुज्जेया।
ताया जी क्या होया था अम्मा जो ?
उनींह् बुझेया कि तिसदी मां ठीक होई कैं घरे चलियो।
इसा दे गुर्दे कम्म नी करा दे।” मेरे पति उगदिया दाड़ी-मुछ्छां वाले़ कच्ची उमरा दे मुंडुए पासैं दिखे बगैर बोले।
इस वजेह् नैं क्या हुन्दा ? 
तिनांह् तिसजो जफ्फिया च लेई लेआ, पर जवाब नीं देई सके। 
जंगल-पाणी जाणे च मुसकल हुन्दी थोड़ी और कुछ नीं हुन्दा।“ 
मुंडुए दे बब्बैं गलाया तां एडिया उदासिया च भी मेरे ओंठा पर हसी आई गेई। 
एह् नदानी खरी। मैं सोचेया। 
हाखी मीटेआं, लगभग सारा भार सस्सू पर पाई नै नढाल थी लज्या।
काँगड़ी - 3
सीटा पर टिकेयो तिसा दे खब्बे हथ्थे पर मैं हथ्थ रखेया तां जरा भर चेती सै।
अलाज जरा लम्बा चलणा पर ठीक होई जाणा तूं। घड़ी भर मेरे पासे दिखी करी, बगैर हामी भरेयां हाखी मीटी लेइया तिनांह्। 
उस इक घड़ी मिंजो सै, बड़ी सजग कनैं सब कुछ जाणदी-बुझदी लग्गी।
सत्येन, एह् लज्या इतणी सिद्धी नीं है, जितणी लुभदी है।
मिंजो पासैं उठियो तिसा दी नजर, कुसी सरबग्यानी तपसविए सांई लग्गी मिंज्जो।
बड़ा खिंजदी तूं, तूणी-तूणी गल्लां जो। 
खैर, सरबग्यानी है या तपसवण। 
एह् तां मैं नी जाणदा। पर दो टूक सिद्धी-सच्ची गल्ल गलाणे वाल़ी हिम्मती औरत जरूर है। 
क्या गला दे ? कदी बोलदेआं तां मैं सुणेआ नी तिसा जो। 
बोलणा तां छड्डा अपणे घरेवाल़े दी फालतू चबड़-चबड़ सुणदे, नजर चुक्की करी चुपचुपीतैं सुआन मारदेआं भी नी दिखेया ? 
हिम्मती नीं, कुछ होर ............।
नारी मुकती अन्दोलनां दे परपंच पढ़दे कनैं सुणदे, 
हिम्मता दा अरथ, उच्चा-उच्चा बोलणे, नारे उछाल़णे कनैं बाजी गल्लां पतियां दे नक्के च दम देई रखणे तिकर संगड़ोई गेआ तेरे तांईं .......। 
एह् कुछ  जियादा  ही  नराज  लग्गे  तां  मैं  नरमाइया नैं पूछेआ - तुआड़े मुताबक हिम्मत क्या है, जरा सुणो भला ? ...
काँगड़ी - 4
इकदम ही, परवचन देणे वाले दी रंगता च आई गे - कनैं स्वाभिमान अपणा होणा ही जालू ख़तरे च होऐ,
तां कुसी दी मिन्नत फजूल है, बरोध स्वांग कनैं रोणा; कमजोरी है। 
उस वगत अपणे हके च इक फैसला सुणाई देणा हुन्दा। 
एही हिम्मत है।
लज्या सुणाया था देआ फैसला ?
मिंज्जो लगेया कुछ गल्ल तां है।
हा ! जालू इसा दा ब्याह होया, तां इसादे सौरे मरेओ कई साल होई गेओ थे। 
उनांह् दिना च प्रीतो, इसा दा चाचा-सौरा ही घरे च परधान था। शरीरे बखुआ हट्टा-कट्टा पर मने ते कोमल-कमजोर। 
रसिया इतणा कि पिंडे च कुसी मुंडुए दिया बराती नी गेया। 
रात्ती जो लुकी नैं जणासां दा गिद्दा दिखणे दे लालचे करी कैं। 
छैल़-गबरु कुआरा उपरे ते अदिध्या जाईदादा दा मालक भी। 
इसा दी सस्स, कदी द्योरे दा हुक्का नी थी बुझणा दिन्दी ............।
तू खैर, नी जाणदी .............।“
जाणदी हां! लम्बरदारनी चाचिया, दन्दा नैं चादरू टुक्देआं, दस्सेया था इक दिन कि लज्या दा छुटका द्योर प्रीतो दा ही पुत्तर है। .........।“
हां! लोग ता एही गलांदे। क्या खबर सच्च ही गलांदे हुन। 
मरने ते पह्ले पंज-छः साल इसा दा सौरा बछाणे पर ही रहेया। 
काँगड़ी - 5
तां घर, प्रीतों ही चलांदा था। 
बिजलिया दिया फुरतियां नैं कम करदा, कनैं बड़े चाय नैं करदा था। 
तिस दी बैलां दी जोड़ी दिखणा, अख्खे-बख्खे दे पिंडा ते लोक औंदे थे। ..... 
रुखां पर पत्तराह डांगणे जो चढ़दा था तां डाल़ां पर बेई नैं,
पंचम सुरे च झंझोटी छेड़ी दिन्दा। 
राह चलदे लोक सुणना खड़ोई जांदे .......। 
प्रीतो दा गाणा जियादा ही लम्बा था होआ दा। 
प्रीतो तुसा दी नजरीं च नग आदमी है ?
नहिं। पर इक जिन्दगी बड़ी बड्डी हुन्दी।
आदमी तिसा जींदेआ, कई कुछ जी लैंदा।
कई बारी बरोधी लगदियां गल्लां भी।
असा-तुसा दे अन्दाजेआं, अनुभवां कनैं फैसलेआं दे घेरे अन्दर ही नी है जीवन, 
बाहर भी हुन्दा। 
खैर बाह्र ही जियादा हुन्दा होऐ।
तुसां लज्या दी गल्ल थे करा दे ? 
मैं फिरी टोकेआ। 
हां, ब्याहे ते करीब माह या डेढ़ माह बाद इस लज्या, 
साड़े पिता, तिन सयाणे कनैं पिंडे दे  परधाने जो,
संझकड़िया बेला अपणे घरे सद्देया।  
काँगड़ी - 6
पिता सालां दुईं सालां पिछैं, एह् किस्सा सिलसिलेबार अम्मा अगैं दोहरांदे थे .....। उआने च बाणे दे बुणेओ, दो आमणे-सामणे डायो मंजेआं पर खेस बछाई करी, सबनी जो मानपूर्वक बठाया। 
अप्पू, जमीनां पर पेयो पराले पर बिछिया दरिया पर, सस्सू जो लेई नैं, बेई गई।
ओबरिया जो खुलदे दरवाजे पर ही खड़ोतेआ रहि गया पति। 
लज्या झुंड घुआडे़या कनैं उआने दे गबो-गब खड़ोई गेई।
थर-थर कम्बा दा था तिसा दा सरीर। 
पर अवाज इकदम बेलौस। - 
तुअड़िया हाजरिया च मैं इस ग्रांए च, नंू  बणी कैं आई थी। एह ल्याया था। 
(घरेवाले पासे अंगुल़ी करदेआं बोली) सेह्रा बन्नी नैं, गजे-बाजे कनैं ल्याया था। 
इस घरे च दो मर्द हन। 
इक तुसा सौगी बैठेआ अधबुड्डा, 
मेरे घरेवाल़े दा चाचा,कनैं दुआ मेरा घरे वाल़ा। 
मिंजो दस्सेआ जाए कि मैं कुदे कनैं ब्याह्ता धरम नभां।
बौन्तरी होइयो बदजात। मिंजो दस्स तां, क्या गल्ल है।
दरवाजे पर खड़ोतेआ सेर गरजेआ।
तिज्जो नें बड़िया गल्लां करी लेइयां।
 कनैं बड़ा कुछ तिज्जो दस्सी लेआ।
(सख्तिया नैं रोकदेआं बोली) - अज्ज इनांह् नैं करना दे गल्ल।“  
परधाने पासैं मुड़ी फिरी - तुआड़ा हुक्म बजाणा मैं। पर रह्णा इकसी दी होई नैं।
 चाहे इस नामरदे दी, चाहे इस जोरावरे दी। 
(हिकारता नैं दिखेआ प्रीतो जो) पर रह्गीं मैं इयां कि इकसी नैं रह्न्देआ, 
दुआ मिंज्जो छूणा ता दूर, टेडिया अख्खीं नैं दिखगा भी नहिं। 
काँगड़ी - 7
अपणी गल्ल मुकाई करी तिसा मुंहे पर झूंड पाई लेआ कनैं कन्दा नैं पिठ लाई कैं बेई गई। 
सस्स, चादरुए नैं मुंह ढकी कैं अन्दर जाई बड़ी । 
परधान, सैनकां नैं प्रीतो जो बाहर लेई गेया। 
मुड़ी नैं अन्दर आए ता प्रीतो अपणी पगड़ी नुंआं दे पैरां पर रखी दित्ती ।
सच्ची, इयां होया था ?
पर सै कईयां सालां ते इक ही घरे च  किठ्ठे रेहा दे । 
हां! लज्या कनैं जे कुछ होया, 
सै तिसजो मुद्दा बणाणे दिया हालता च नहिं थी।
गरीब घरे दी धी थी । 
सौरेयां दे घर ही रह्णा था तिसा।
पर अपणियां शरतां पर रह्णा था।
‘प्रकृति दी रचना’
दो मितर, राम कने श्याम इक दिने बागे च खिन्नुए कन्ने खेल्ला करदे थे।
बाग बड़ा हरेया-भरेया था, कने तिस बागे च इक जमणी दा रुख ते इक तुहाणे दी बेल थी।
राम कने श्याम घणीयां मौजां च खेल्ला करदे थे।
खेलदे-खेलदे रामे खिन्नुए जो बड़ी उप्पर सट्या।
तिस ते परन्त उना दा खिन्नु पता नी कुथु गवाची गेया,
सैह् तिस जो तोपणे च लगी ए।
खिन्नुए जो तोपदे-तोपदे रामे  जमीना पर बिछियो तुहाणे दी बेल कने इक जमणी दा रुख दिक्ख्या।
जम्मणीया दे रुक्खे पर भतेरे काळे-काळे जमणु लगयो थे।
रामे श्याम्मेओ हाक्क पाई कने जमणुए दे गुच्छे दसणा लग्गा।
रामे श्याम्मओ ग्लाया - दिक्ख श्याम किन्ने काळे कने मिट्ठे जमणु लगयो हन,
पर असां तोड़ी बी नी सकदे।
किन्ना उच्चा रुख है।
प्रकृति दी बी न्यारी रचना है,निक्के दे जमणुए जो ता इन्ने उच्चे रुक्खे ते लाईत्ता, 
कने बड्डे दे तुहाणेओ हेठ जमीन्ना पर!
चानक जमणी दे रुक्खे ते इक जमणु टूटीकरी रामे दे सिरे पर पेई गेया।
राम इकदम बिचकी पेया।
किन्ना छैळ हुन्दा जे जमणु जमीन्ना पर लगयो होन्दे?
श्याम चुपचाप खड़ोतेया रामे दी गल सुणदा रेया।
ए दिक्खी करी श्यामे ग्लाया, राम तू इक निक्के दे जमणुए दे सिरे पर पोणे ते बिचकी पेया, जे एई तुहाणा हुन्दा ता क्या होन्दा?
रामे इकदम ग्लाया - फिरी ता मेरा सिर ही फूटी गेया होन्दा।
श्यामे ग्लाया - प्रकृतिएं  जेड़ा बी जिञा बणाया है सैह् खरा है,
असां जो प्रकृतिया दी रचना दी निंदया नी करणी चाईदी।
उसां जो  कुसी बी तरह दा दोस देणा गळत है।
काँगड़ी - 1 
चैंइ-पंजा दिना दे बदल़ेखे कनैं किणी-कणाते दे बाद अज सोह्णी धुप्प लग्गी। 
भ्यागा दे मिठ्ठे-मिठ्ठे निग्गे च बरांडे डाइयो मंजोलि़या पर बेई नैं दतैल़ू करने दा नन्द आई गेआ। 
बाखड़िया मैसी दे गाढ़े दुद्धे दी खीरू कनैं फुलका खांदे मुन्नुए दियां हाखी च कोई जाणै सूरजे दी पूरी-पूरी लो उतरि आई।
झट्ट कर मुन्नुआ नुआई-धुआई कैं तेरिया चाचिया बाल झड्डणा तिज्जो।
घड़िया-पलां च कोई चार बारी बोली बैठी तूं। 
कजो लगियो इसदे मगर।
कैं छड्डणा ए कुसी दे घरे
मैं दरियाए जाणा कपडे धोणा।
तां फिरीफिरी ए, मुन्नुए दे बापू, कि इस किल्ले किंया रैह्णा ?
 मैं कुस लामा जो चल्लेआ, 
मिंजो छुट्टी है अज्ज।
 लामा जो जाण तुआड़े सरीक। तुसा तां मेरे सौगी चलणा।
अच्छा! गला दी इयां, जियां कलेसरे दे मेले़ चलियो, कि सौगी-सौगी जाणा ।
सै गल्लां तां तुसां जाणा देआ, कजो खीरू दा सुआद बगाड़ना । 
असल गल्ल ए कि मुन्नुए दे मूत्ते बाल़े खंदोलू मैं गोरनी दिया बिल़गां पर लटका
ओ थे, कइयां दिनां ते, अज्ज भ्यागा मंडी पाए निरमे च। 
सै नी चकोणे मिंजो ते। पंड भर लाणे आल़े ओडण, सै जुदा ।
काँगड़ी - 2 
पंड भर लाणे आले़ ओडण थे तां खंदोलुआं दी साइत भी अजकणी ही थी निकलि़यो ?
साइत तां नीं थी निकलि़ओ पर अंगणे च ब्याह आया नेडैं।
परोणा-पच्छा इस घर भी औणा। 
मैं सोचेआ, जे निक्केआ-नियाणेआं वाली़ कोई हुंगी, ता कम्मे औंगे।
सोचेआ तां जुआंडिए तू ठीक ही। 
खाई बैठां मुन्नु। इसदे हथ्थ-मुंह धुआई कैं छड्डी आ।
पर सुण, हटी कैं किंया लियोंगी ?
ताल्हू भी तुसां ही लियोणे जी। घण्टे-डेडी घण्टे च मैं धोई लैणे।
तुसा तिस तिकर पैरां पर रेते दबी-दबी कैं चणे भुनणे दा भाड़ बणानेओ।
बौंकरिया दी तीली लेई चला चिमनी बणाणे तांई।
फिरी दरियाए कंडे बैठी नैं पत्थरुआं मारनेओं पाणिया च  खरा गलाया न ?
बड़ा खरा गलाया। न्याणा समझी रखेया तूं मिंज्जो।
सै तां अड़ेओ तुसा हन। 
कदी बदला़ भरेओ अम्बरे पर हाथी-घोड़े कनैं देयो-देवता दिखदे तां कदी तितलियां दे पंखडुआं पर कुछ तोपदे लगदे ।
तिज्जो नीं सुझ्झे, कदी असमाने पर बणदे-मिटदे अकार ? 
पठणियां देआं पंखा, कदी न्याणिया उमरां च भी अपणे पासे नीं खिंजेया ?
काँगड़ी - 3
मिंजो बद्दल, बद्दल ही सुझदे । 
कनैं न्याणी थी तां भी इतड़ी कर सयाणी मैं थी कि होणे-जीणे पासे लगां ।
तूं खंदोलुआं मंडणे कनैं धोणे जोगी ही है।
इन्हां धोयां बगैर गरिह्सथ नीं चलदी मियां जी, हुण चलणे दी तियारी करा। 
दरियाए पर पिंडे दियां होर भी चार-पंज जणासा थिंया। नेडे-नेडे ही बैठियां थिंया। 
तां जे गल्ल बात भी करदियां रहि सकण। 
सुफला भी तिनांह् बख्खैं ही तोपी लेआ, चैड़ा जेहा पत्थर। 
रेते पर कुछ न्याणे भी थे मल़ेटियां मारा दे। 
कुछ इनांह् दे होणे कनैं, कुछ दरियाए उपरैं पौंदी खड़ैत्तड़ा च डंगर चारना होणे आयो। रेते नैं कुछ बणाणे-बणूणे दा रूख नी कित्ता तिनांह्। 
जे करदे तां मैं भी रल़ी जाणा था।
खरी कैं लम्बड़ोई गे तां दरियाए च नौणा जाई बड़े।
मैं चलदा-चलदा दूर आई गेया, न्याणेयां कनैं जणासां ते । 
इत्तड़े च क्रैड़-क्रैड़-क्रैड़ करदियां जलकांई दे डारा दे डार दरियाए पर आई उतरे। 
अख्खीं झपकणे दिया देरा च दरिया चिट्टा होई गेआ । 
अपणियां लम्मियां-लम्मियां गर्दनां जो मरोड़ा देई नैं पंखा पर सुटी कैं देइयां सांत होई रहियां जलकांई कि कौई जाणे ए रूढ़ा दियां हन पर कोई सत्तर-पच्चत्तर गज दूर जाई कैं, गड्डियां-मोटरा सांई मोड़ कटदियां, 
काँगड़ी - 4
गड्डियां-मोटरा सांई मोड़ कटदियां, पारले बन्ने नैं लगदियां उपरे जो आइयां तां बजोया कि तरा दिया हन। 
कोई बुझ्झै थकेमां थियां उतारा दिया। पता नीं कुस देसे ते आइयां ए परोणियां। 
गर्दनां सधेरी कैं चतन्न होई पेइयां। डुबकियां लाई-लाई कैं मच्छियां लगियां खाणा तां समझेया मैं कि थोड़ी देर पहलैं मचलियां होई करी तजा-नजा थियां लेआ करदियां गैह्राइया दा । 
मैं दूर खड़ोतेआ इक मुन्नू सद्देआ कनैं तिसजो गलाया कि लाले चादरुए वालि़या जणासा जो सद्दी अण ।
सुफला तेज-तेज आई हुंगी। 
मेरे वाल पुज्जी तां तिसां दी छाती, कलई करने वाल़े मटरूए दिया धोकणियां सांई उपर-हेठ थी होआ करदी।
पर मेरे ते तिसा दे सांह दा समरस होणा नीं निहाल़ी होएआ । 
अ दिख तां, पहाड़ां दी बरफा दे फाहे, दरियाए दिया सैरा जो उतरि आयो।
मिंजो लगदा कि तेरियां मैसां दे चिट्टे दुद्धे नैं लिखणू पाई ते कुनींह् पाणिए पर मेरे मने च इक्की ते बाद इक उपमा थी औआ दी। 
पर मैं कुछ गलांदा कि सुफला तां स्यापा ही लगी पेई करना। 
 हे राम! (मथ्थे पर दुहथ्थड़ खरी जोरे नैं मारी कैं) इस तांई कपड़ेआ धोन्दी सद्दी लई मैं। 
जलि़यां मोइयां जलकांई, बधेरियां दिखियां मैं ।
सै जलि़यो-भुनियो मुड़ना लगी तां मैं बाह पकड़ी लेई तिसा दी, अग्गैं होई नैं।
काँगड़ी - 5
छड्डा मिंजो ! लोकणियां दिखा दियां।
सभैर तुआड़ा जलकांई-राग नीं सुणेया तिनांह्। 
घरेओ चला। मुन्नुए जो दिखा दी मैं जाई नंै। 
तुसां जो तां बगाने देसे ते आइयां मीमा दिखी-दिखी नैं होई गेई तसल्ली। 
मैं बाँह् छड्डी दित्ती पर तिसा पचांह् गेया नीं। 
रेते पर बेई गेया, चैकड़ी मारी नैं। 
कोई बोलै हुण सालां बद्धे मेरा एही आसन होई गेया पक्का । 
जरा भर अगाँह् तांई जाई नैं, सुफला मुड़ी के दिखेआ ता तमकोंदी चली आई ।
तुसां हन क्या करा दे। चलणा नीं ?
कुथू चलणा ?
ओई मेओ । घर चलणा, होर इथ्थू लाणा डेरा ?
घर सै हुन्दा जिथ्थू कोई अपणा होऐ।
मैं तुआड़ी अपणी नीं ?
तूं मेरे मनें दियां पीगां दे हुलारे च मेरे कन्नैं नीं तां ।
तां मैं बगानी होई गेई ?
जेह्ड़ा माणू सुख-दुःख नीं बंडाईं सकै सै कैदा अपणा ?
अनीं मैं मरा । मैं नी बंडाया सुख-दुःख ता कुनी नीं बंडाया इस पिंडे च । 
काँगड़ी - 6
क्या नी कित्ता मैं ?
पर साल तुसा जो मियादी बुखार होएआ । 
तौए सांई भरवदे तुआड़े मथ्थे पर पट्टियां रखियां मैं रात-रात भर जागि कैं । 
जितड़े दिन तुसां खिचडू खादा मैं भी सैई खाद्दा । 
तुसां नी पाएआ तां मज़ाल है कि अप्पू जो भी चिमचा छुआएआ होए घियोए दा। 
मेरिया बमारियां च जरा भर कित्तेआ, ए जिंआ कोखा दी थी,
मेरा जी इतड़ा बुरा होएआ कि मैं कुछ गलाणे दिया जगाह् हाखी मीटी लेइयां तां जे ए सुझ्झे ही न मिंजो। 
पर इसा जो कोई जाणै बंसवटियां दी चुड़ेल थी चिमड़ी गइयो  मिंजो मूंडेया तें पकड़ी कैं झंझोड़ी सटेआ।
गल्ल करा ? क्या नीं बंडाया मैं ?
रखड़ी-टिक्केआं जो तुआड़ी भैण औंदी । 
मैं मापेयां ते आयो सूट तिसा जो दित्ते ।
चैंई-चैंई सलूणेयां नैं रोटी खुआई । 
खब्बे-सज्जैं जिथ्थू ते भी होएआ, मंगी करी भी लियाई पर खुआया खरा ही । 
मैं धरती सुटियो पंड चुक्की कैं चलणा ही ठीक समझेया पर एडी जोरैं रड़ाई सुफला कि जणासां कनैं नियाणे दोड़ेयो चली आए ।
चली कैं पए । अजेह् होर सुणा । 
काँगड़ी - 7
तुआड़ी मां मरी । (मेरे अग्गैं आई खड़ोती लक्के पर हथ रखी नैं)
मरी थी न मां ?
मैं सोल़ह् दिन स्यापा कित्ता ।
दराणियां-जठाणियां ते बदी कैं रोई ।
पिंड सरांदा मेरिया तिसा कित्तिया । 
होर कुण दुःख खा दा तुसाजो, जेड़ा मैं नी बंडाया ।
चुप कर परमेसरिए । 
उड़ी गेइयां तेरे हल्ले नैं।
कुण उड़ी गेइयां ?
जलकांई । 
उपर-उपर उडदियां जांदिया डारा दियां डारा दिखणा लगेआ हर कोई। 
कनैं मैं हरियाया नीला पाणी दिखी करी, हिड़की-हिड़की कैं रोई पेआ । 
इत्तड़िया देरा ते उच्चे-उच्चे बोलणे दे गुरमे ते, 
जणासा कनैं न्याणेयां दियां सरमां ते, 
मेरियां हाखी ते बगदे अथरुआं दिखी नैं या क्या पता उड़दियां जांदियां जलकाई दिखदेआ, सुफला तां डाडा मारी कैं रोई पेई ।
कांगड़ी - 1 
पहर सवेला उठी मैं, कन्ने चार छिट्टे मारे मुंहे च। 
चुल्ली ते धूड़ कडी कन्ने बीणे दे सुआड़ुए च सट्टी आई। 
भिते दी छेड़ा सुणी करी बखलेयां दा कुक्कड़ भी जागी पया कन्ने लगा बांगा देणा। 
कलियुग लगया, हुण कुक्कड़ नी ठालदे भाईया, हुण असां ठालदे कुक्कड़ां ओ। 
इक मेरी किल्ली कलाची जान कन्ने ठारह सौ स्यापे । 
इकी पासे चा चढ़ाई, दुऐं दुध काढ़ना रखी ता संजा दा बचया। 
क्या करना नणान लैरथी, तिसा जो खरलाणी बणाना पोणा। 
चाई पी करी सारेयां उठी बैणा कन्नैं फिरी प ई जाणी नाठ। 
कुस्सी दफ्तरे जो जाणा, कुस्सी स्कूले जो, कन्नैं जबरेयां जाणा कुथी ओ नी पर, सै दोयो सब नी ते काहले। 
सारेयां जो चाई देई बेहली होई, हुण गाई दूई लैंदी। 
चुकया डोलू कन्नै जाई बैठी गाई थल्ले। 
जियां पाणीये दे छिट्टे मारे उल्ले पर दे, लत ठोकी ती तिन्ने।
मथे पर लगी, डोलू उटकी की गोये दे पिन्ने पर पया। 
लगा दा प ई गया स्यापा भिरी।
ऐ न टिकी, पिछले मीहने ही ता टीका लगाया था, सै बी बछीया वाला। 
होई गै अठ सौ बरबाद कन्नै दुआरा डंगर डाक्टरे न मत्था मारना पौणा सै लग। 
जबरे जो ग्लांदी ऐ, सै ई जांगा तिसियो अणना, बड़ा ठरकी देया सै। 
मेरा ते तिदीया सकला दिखणे जो गौं नी करदा, पर करना क्या मजबूरी है। 
दुध दुंधुआला बी ता चाईदा घरे।
कांगड़ी -2 
बापू, अज ईयां करा तुहां दतयालू खाई करी डंगर अस्पताले दा चक्कर मारी ओनयो, 
काली बछी अज बोली गई यो दोबारा कन्ने इसा बरी डबल टीका लगवानेयो। 
भेठी आली बोबो गलादी थी, तिनां डबल टीका कराया था तां टिकी थी तिनां दी गा। 
बबलूये दे पापा, लया तुसां भी खाई लया दतयालू कन्ने अपणे टैमें पर निकली जा कम्में जो। 
कपड़े हुण ई समाली लया, फिरी मैं बबलू स्कूले जो तैयार करना, 
फिरी मत हक्कां पांदे रैंहदे, रजनी, 
मेरा कच्छा कुथू है, 
मेरा तौलिया कुथू है। 
अप्पूं भी करी लेया करा कुछ। 
दुखी होई गई मैं तुसां सारेयां ते। 
कदी कदी दिल करदा, मुंडैं धूड़ पाणी कन्ने सब छड्डी छडाई नसी जाणा।
लीना, तू उठी नीं हली, चा भी ठंडी होई गई। 
उठ बेसोबतीये, कुछ ता सरम कर , मा कालकणी पटौआ दी, तिजो ते चाई दा घुट नी जादा अंदर। 
उठ कोलजे दे बस छुटी जाणी ए, फिरी जाणा पौणा कुसकी छोरूए दीया बाईका पचां बैठी करी। 
लोक गलां बणादे कन्ने टुचकरीयां करदे सै लग। 
सारेयां जो रोटीयां पाणीयां करदे मेरे दस कालू बजीयां दे, पता नीं लगदा।
कांगड़ी -3
हुण सोचदी अपणे बारे च कन्नैं मैं भी खाई लैंदी दो ग्रा। 
ओ लै, कुत्ते ओ रोटी पाणा ता भुल्ली गई। बैठया होणा सै भी जीभा कड्डी। 
कालू चो, चो कालू, लै मेया, तू भी खाई लै।
अम्मा ईयां करा, तुसां जो मंजा डाईं दी बाहर धुप्पा च, तुसां तिथू करी लया जंगा सीदीयां। 
चम्पा देई जो भी तिथू ही बठालदी, दाईयें भी आई करी तुथू मुन्नू भी नुहाई लैणा 
तसले च कन्ने फिरी चोपड़ी चापड़ी घलोलूए च पाई देणा। 
दोयो जणीयां मुन्नूऐ दिखनया कन्नै मैं बाकी कम्मे नपटांगी भत्ते ते पहले पहले।
पता नीं अजकल, इतणे भारी कपड़े सारेयां ली, मसीना बी लगीयां पर फिरी भी धोयी धोयी नी मुकदे। 
ए स्कूले दीयां बरदीयां, इन्नां दा तां बुरा ई हाल, हथ्थां नै ही धोणा पौंदीयां, सर्फ सुर्फ सब फेल, ऐ नी मसीनां दे बस्से दीयां। 
अज मौसम खरा है, धुप भी खरी चटकीयो, खिंदा, रजाईयां भी सकई इ लैंदी। 
पुराणे जमाने हौंदे ता रोज खिंद खंदौलू चुक्की की बिलंगणी पल टुंगणा पौंदे, हुण चलो सै रोजे आला स्यापा नी है।
अम्मां, क्या करां भत्ते कन्नै मां चणेयां दी दाल कन्नै खट्टा छोलिया बणाई दैं?
मदरा कल बणांगी। 
थोड़ा देया भुज्जु भी रिहनी लैंगी, के की चपाह करा धी बड़ी भुज्जुये जो।
बापू कन्नैं डाक्टर आई रै लगा दा, घराला छेड़ होई। 
झटपट चाई दे कप बणांदी दो, लाचीयां पाई, काली ही बणाणा पौणी, दुध ता अज इनैं दित्तया नी। 
कांगड़ी - 4
चलो अजकल ता फैसन है कालीया चाई दा।
मैं कालकी हक्कां पाह दी। चली ओआ हुणा तुसां तरैओ भत्ते खाणा। 
देई इयां करा मुन्नुयें जो उआने सुआई ओआ पलंगूड़े च कन्ने तुसां भी गोई ओआ बोहड़ी। 
ओबरीया हली सौत बी नी दीतीयो मैं, घड़ीया दी बेहल नी मिली मिंजो।
लया देई, इस भुज्जुये चखा जरा, खरा लगणा तुसां जो। 
आईरन होंदा इच, लैरथीयां दीयां सेहती ताईं खरा हौंदा कन्नै इसने कब्जी बी दूर हौंदी। 
हा आ। 
सारे खाई बेहले होये, इनां सबना हुण मजे नै मंजे तोड़ने, सुनीता तू घस भांडेयां। 
मां मेरी गलांदी थी, पढ़ी लिखी लै बिट्टीये, नौकरी लगी आंगी ता ए स्यापे झानी जो घटी आणे, 
पर जली अई फूकणी बूसर मत, स्कूले ओ जाणा मौत थी।
सारे भांडे धोणा खरे पर ए थिंदी कड़ाई मुस्कल। 
चलो हुण मैं भी घड़ी भर करी लैंदी अराम। 
चार बजे सबनी चा चा करदे उठी बैणा, फिरी प्या अपणी जानी सुनीतिये।
कल ही चौलां दा आटा पीहाया। 
अज लसण बीण पाई करी चौलां दीयां रोटीयां बणाणीयां मैं चाई कन्नैं।
बापू बजी गै चार, उठा पी लया चा। 
कांगड़ी - 5
बबलुये दे पापा, सुणनेया अड़यो, इस तुआरे जो बजार जाणा है 
कन्नैं सौदा लयोणा है, मता कुछ मुकया।
नोयें सूट बी आयो, सै भी इक दो लैणे, संभू चाचे दे बिट्ट ए दा ब्याह बी है इस महीने। 
झमाकड़ा बी नचाणा है। 
इसा बारीया पक्का तुआरे जो टैम रखनेयां मिंजो ताईं, तिन्ना ढोली डींगरा कन्नै मत बैठी रैनयो सराबे पीणा। 
मेरा तो गौं करदा कदैड़की जे सी बी सदणी कन्नैं सै टीयाला ई भन्नी देणा जित्थू सारे बेलड़ बैठी रैहंदे। 
गलांदी ती बड़ी बुरी लगदी तुसां जो पर बिट्टी भी ब्याणी, 
जुआन होई अई कल्ला जो रिस्ते नी मिलणे, लौकां गलाणा बुढ़ा सराबी ए।
जालू तक जींदी ए, करी लैया ऐस तुसां सारे। 
मिंजो देया मरना, फिरी दिखनेयां, कितणेयां बीयां सौ हुंदा।
सब्जी ता गैसा पर खरी बणी जांदी पर फुल्के ता बापू चु्ल्ली दे ई मंगदे। 
लीना चुल्ली दे नी खांदी, बोलदी, धूड़ लगीयो हुंदी। 
क्या करना चार चुल्ली च दफणा पौंदे, बाकी गैसा पर। 
ऐ ता सुक्र है संजां गैसा पर बणाई लैंदी खाणा अजकल। 